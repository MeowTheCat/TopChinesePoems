### 李白 月下独酌
花间一壶酒，独酌无相亲。  
举杯邀明月，对影成三人。  
月既不解饮，影徒随我身。  
暂伴月将影，行乐须及春。  
我歌月徘徊，我舞影零乱。  
醒时相交欢，醉后各分散。  
永结无情游，相期邈云汉。 

### 李白宣州谢朓楼饯别校书叔云
弃我去者，昨日之日不可留。   
乱我心者，今日之日多烦忧。  
长风万里送秋雁，对此可以酣高楼。  
蓬莱文章建安骨，中间小谢又清发。  
俱怀逸兴壮思飞，欲上青天揽明月。   
抽刀断水水更流，举杯消愁愁更愁。   
人生在世不称意，明朝散发弄扁舟。

